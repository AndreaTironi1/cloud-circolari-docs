## Articolo 5 - Fasi del processo di qualificazione.

### Fase 1 - Richiesta di qualificazione

Il soggetto interessato alla qualificazione dei servizi SaaS provvede ad
inserire sulla *piattaforma AgID dedicata* apposita richiesta, fornendo le
informazioni e la documentazione relativa al possesso dei requisiti di 
cui all’allegato "A" alla presente Circolare.


All’atto della presentazione della richiesta di qualificazione SaaS, il
soggetto richiedente dovrà dichiarare che, conseguita la qualificazione, si
impegna a rispettare, in maniera integrale e incondizionata, senza eccezione,
deroga o riserva alcuna, per tutta la durata dei contratti di fornitura
stipulati con le Amministrazioni clienti, quanto previsto all’appendice 1
dell’Allegato "A" alla presente Circolare.

Il soggetto richiedente dovrà altresì dichiarare che si impegna ad accettare
nei contratti con le Amministrazioni clienti la clausola di risoluzione
anticipata in caso di revoca della qualificazione dei servizi SaaS da parte
di AgID ed a sottoporsi a qualsiasi verifica che l’Agenzia potrà disporre a
garanzia del rispetto degli impegni assunti e del mantenimento dei requisiti e
dei criteri di ammissibilità richiesti.

### Fase 2 - Rilascio qualificazione

Sulla base delle dichiarazioni e della documentazione fornita dal soggetto 
interessato, l'Agenzia, attraverso la piattaforma dedicata rilascia 
la qualificazione ad effetto immediato,riservandosi di effettuare  le verifiche 
necessarie di cui alla fase successiva.

I servizi SaaS qualificati da AgID sono inseriti nel marketplace Cloud. 


### Fase 3 – Mantenimento della qualificazione

L’Agenzia potrà verificare in ogni momento il possesso dei criteri di ammissibilità e
dei requisiti previsti per la qualificazione di ogni servizio SaaS qualificato.

Le verifiche potranno essere avviate anche sulla base di segnalazioni formali indirizzate
all’Agenzia da parte dell’Amministrazione cliente/utente del servizio SaaS
qualificato.

L’Agenzia si riserva la facoltà di avvalersi di soggetti terzi per l'espletamento delle
attività di verifica.

Al fine del mantenimento della qualifica, il soggetto richiedente si
impegna a comunicare tempestivamente all’Agenzia ogni evento che modifichi il
rispetto dei requisiti di cui all’allegato "A" alla presente Circolare.

Le difformità riscontrate nel corso dell’attività di verifica sono causa 
di revoca della qualificazione e comunicate al soggetto interessato. 

Qualora durante le attività di verifica dovessero emergere
elementi relativi a possibili violazioni della normativa sulla privacy,
l’Agenzia ne informa tempestivamente il Garante per la protezione dei dati
personali.

```eval_rst
.. discourse::
   :topic_identifier: 2234
```
