## Requisiti organizzativi

È richiesto che i fornitori di servizi SaaS siano in possesso di alcuni
requisiti organizzativi tra cui:

* disponibilità di un servizio di *supporto clienti* strutturato ed in grado di
  coprire le esigenze operative che possono manifestarsi nel contesto
  dell’erogazione dei servizi proposti. 

* disponibilità di un processo maturo e affidabile in grado di assicurare un
  continuo *aggiornamento del software* relativo alle soluzioni fornite in
  modalità SaaS.

* adozione delle *"best-practice" del settore*,  nonché delle linee guida
  descritte in questo allegato tecnico per quanto  riguarda lo sviluppo,
  configurazione e manutenzione del software utilizzato per implementare i
  servizi erogati.

Nello specifico, si riporta l’elenco dei requisiti organizzativi:


**RO1** - Il Fornitore SaaS dovrà rendere disponibile, su richiesta, un account
di test utilizzabile da AgID per effettuare ogni tipo di verifica che si
renderà necessaria per il mantenimento della qualificazione.

**RO2** - Il Fornitore SaaS mette a disposizione i necessari canali di
comunicazione e sistemi di gestione (issue tracking) al fine di consentire
all’Acquirente di segnalare anomalie, malfunzionamenti e potenziali pericoli
per la sicurezza del servizio. Il Fornitore SaaS assicura procedure chiare e
con tempistiche garantite per la presa in carico e gestione delle segnalazioni,
garantendo all’Acquirente adeguata visibilità dei processi di tracking e
supporto (con riferimento agli aspetti di interesse per l'Acquirente).

**RO3** - Il Fornitore SaaS assicurara la disponibilità di manuali tecnici e
guide d’uso (e/o altro materiale di supporto), ivi compresa la documentazione
tecnica delle API e delle interfacce SOAP/REST, specificando se disponibili
anche in lingua italiana.

**RO4** - Il Fornitore SaaS garantisce la tempestiva disponibilità di
informazioni all’Acquirente circa i cambiamenti e le migliorie introdotti in
seguito ad aggiornamenti delle modalità di funzionamento e fruizione dei
servizi SaaS erogati. In caso di interventi di manutenzione che comportino
l'indisponibilità (anche parziale) del servizio, il Fornitore SaaS li comunica
all'Acquirente con almeno 3 giorni lavorativi di anticipo utilizzando un canale
di comunicazione diretto.

**RO5** - Il Fornitore SaaS dichiara gli obiettivi (SLO) corrispondenti agli
indicatori di servizio (SLI) identificati come obbligatori nella Tabella 1.1
"Indicatori della Qualità del Servizio" e ne garantisce il rispetto nei
rapporti contrattuali con l'Acquirente (come previsto dall'art. 9 della Circolare).
Il Fornitore SaaS può dichiarare eventuali ulteriori indicatori della medesima tabella,
oppure indicarne di nuovi, che potranno essere inseriti (insieme agli specifici SLO)
quali impegni sulla qualità del servizio nei rapporti contrattuali.

**RO6** - Il Fornitore SaaS rende disponibile l’accesso a strumenti di
monitoraggio e di logging, consentendo all'Acquirente di filtrare e limitare i
risultati agli eventi di suo interesse.

**RO7** - Il calcolo dei costi imputati all’Acquirente deve essere trasparente
e accurato, rispettare le condizioni contrattuali ed essere monitorabile
dall’Acquirente. In aggiunta il Fornitore SaaS rende disponibile all’Acquirente
una dashboard e le API che permettono di acquisire le informazioni sulle
metriche di "billing".


Il fornitore potrà dichiarare e documentare il possesso di ulteriori requisiti
di tipo organizzativo e/o altre certificazioni tecniche che abbiano attinenza
con la soluzione SaaS sottoposta alla procedura di qualificazione.

