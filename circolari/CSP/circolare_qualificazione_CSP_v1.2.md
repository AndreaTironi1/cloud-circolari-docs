**CIRCOLARE N. XX del yy gennaio 2018**

# Criteri per la qualificazione dei Cloud Service Provider per la PA

## Premessa 

La presente Circolare e i relativi allegati definiscono, in attuazione a quanto
previsto nel "Piano Triennale per l’informatica nella Pubblica amministrazione
2017- 2019", approvato con DPCM del 31 maggio 2017, i requisiti di
qualificazione dei Cloud Service Provider (qui di seguito indicati
semplicemente CSP), nonché la relativa procedura di qualificazione. Il possesso
dei predetti requisiti è presupposto per l’inserimento dei CSP  tra i soggetti
del *Cloud della Pa* (NOTE:  Per “Cloud della PA” ai fini della presente
circolare, dei suoi allegati e delle successive integrazioni e/o modifiche si
intende: l’insieme delle infrastrutture e servizi IaaS/PaaS erogati da Cloud
SPC, dai PSN e dai CSP qualificati ai sensi di quanto disposto da questa
Circolare.).

Ai sensi del Piano Triennale, gli obiettivi strategici nell’ambito della
razionalizzazione delle infrastrutture fisiche sono costituiti da:

1. aumento della qualità dei servizi offerti in termini di sicurezza,
   resilienza, efficienza energetica e continuità di servizio;
2. realizzazione di un ambiente *Cloud della PA*, riqualificando le risorse
   interne alla PA già esistenti o facendo ricorso a risorse di soggetti
   esterni qualificati;
3. risparmio di spesa derivante dal consolidamento dei data center e migrazione
   dei servizi verso tecnologie cloud.

Per il raggiungimento di tali obiettivi, AgID ha previsto, tra le altre
attività, una specifica procedura di qualificazione dei Cloud Service Provider
nell’ambito della strategia di evoluzione del modello *Cloud della PA*. 

Tale procedura consentirà alle Amministrazioni di utilizzare, nell’ambito del
*Cloud della PA*, soluzioni IaaS e PaaS fornite dai CSP qualificati o altresì
servizi SaaS basati su tali soluzioni di cui alla Circolare n. XX del YYY
"Criteri per la qualificazione di servizi SaaS per il *Cloud della PA***_"_**. 

A tale scopo verrà realizzato il catalogo dei CSP qualificati da AgID per
l’acquisizione di soluzioni IaaS e PaaS da parte della PA mediante gli
strumenti del mercato elettronico, convenzioni, accordi quadro, secondo quanto
previsto nelle *Disposizioni per il procurement dei servizi IaaS, PaaS e SaaS
per il Cloud della PA*, che saranno redatte da CONSIP.

## Definizioni

<table>
  <tr>
    <td>Termine o abbreviazione</td>
    <td>Descrizione</td>
  </tr>
  <tr>
    <td>AgID, Agenzia</td>
    <td>Agenzia per l’Italia Digitale</td>
  </tr>
  <tr>
    <td>Codice /Codice dell’Amministrazione Digitale/CAD</td>
    <td>Decreto Legislativo 7 marzo 2005, n. 82 e s.m.i. </td>
  </tr>
  <tr>
    <td>Cloud della PA</td>
    <td>Il Cloud della PA è composto dalle infrastrutture e servizi IaaS/PaaS erogati da Cloud SPC, dai PSN e dagli altri CSP qualificati da AgID ai sensi della presente Circolare.</td>
  </tr>
  <tr>
    <td>Cloud</td>
    <td>Insieme di infrastrutture tecnologiche remote utilizzate come risorsa virtuale per la memorizzazione e/o l’elaborazione nell’ambito di un servizio</td>
  </tr>
  <tr>
    <td>Cloud SPC o SPC Cloud</td>
    <td>Contratto Quadro stipulato da CONSIP con il RTI aggiudicatario della Gara SPC Cloud Lotto 1 (https://www.cloudspc.it)</td>
  </tr>
  <tr>
    <td>CSP</td>
    <td>Cloud Service Provider, fornitore di servizi Cloud</td>
  </tr>
  <tr>
    <td>CSC</td>
    <td>Cloud Service Consumer acquirente e fruitore di servizi erogati in modalità Cloud.</td>
  </tr>
  <tr>
    <td>CSN</td>
    <td>Cloud Service Partner, è un soggetto terzo che può svolgere attività di supporto o di consulenza per conto del CSP, del CSC o di entrambi. </td>
  </tr>
  <tr>
    <td>Fornitore CSP, Fornitore</td>
    <td>Soggetto richiedente la qualificazione CSP</td>
  </tr>
  <tr>
    <td>Giorni</td>
    <td>Giorni solari</td>
  </tr>
  <tr>
    <td>Marketplace Cloud </td>
    <td>Piattaforma digitale che permette la selezione e l'acquisto di servizi IaaS e PaaS offerti dai CSP qualificati da AgID ai sensi della presente Circolare, nonchè i servizi SaaS qualificati ai sensi della Circolare AgID "Criteri per la qualificazione di servizi SaaS per il Cloud della PA"</td>
  </tr>
  <tr>
    <td>Pubbliche amministrazioni/Amministrazioni/PA</td>
    <td>Le Amministrazioni, come meglio definite all’art. 2, comma 2 del Codice dell’Amministrazione Digitale.</td>
  </tr>
  <tr>
    <td>PSN</td>
    <td>Soggetto titolare dell’insieme di infrastrutture IT (centralizzate o distribuite), ad alta disponibilità, di proprietà pubblica, eletto a Polo Strategico Nazionale dalla Presidenza del Consiglio dei Ministri, e qualificato da AgID ad erogare  ad altre amministrazioni, in maniera continuativa e sistematica,   servizi infrastrutturali on-demand, servizi di disaster recovery e business continuity, servizi di gestione della sicurezza IT ed assistenza ai fruitori dei servizi erogati.</td>
  </tr>
  <tr>
    <td>  Software as a Service,
  SaaS</td>
    <td>Tra i modelli di servizio offerti dalle piattaforme di Cloud computing, il Software as a Service (SaaS) è il servizio fully-managed in cui il gestore del servizio si occupa della predisposizione, configurazione, messa in esercizio e manutenzione dello stesso, lasciando al fruitore del servizio il solo ruolo di utilizzatore delle funzionalità offerte e che, quindi, non senza oneri di gestione, gestisce o controlla l’infrastruttura cloud necessaria all’erogazione del servizio sottostante.</td>
  </tr>
  <tr>
    <td>  Platform as a Service,
  PaaS</td>
    <td>Una categoria di servizi cloud in cui le funzionalità cloud offerte sono di tipo programmatico ovvero il CSC può amministrare, dispiegare ed eseguire applicazioni Cloud utilizzando uno o più linguaggi di programmazione, uno o più ambienti di sviluppo/esecuzione supportati dal CSP.</td>
  </tr>
  <tr>
    <td>Infrastructure as a Service, IaaS</td>
    <td>Una categoria di servizi cloud in cui le funzionalità cloud offerte sono di tipo infrastrutturale, tali funzionalità consentono all CSC di disporre autonomamente in modo programmatico di risorse di computing, di storage e networking.</td>
  </tr>
  <tr>
    <td>SPID</td>
    <td>Sistema Pubblico d'Identità Digitale, ovvero la soluzione che permette di accedere a tutti i servizi online della Pubblica Amministrazione e di privati federati con un'unica Identità Digitale (username e password) utilizzabile da computer, tablet e smartphone (http://www.spid.gov.it).</td>
  </tr>
  <tr>
    <td>PagoPA</td>
    <td>Sistema di pagamenti elettronici verso la Pubblica Amministrazione.</td>
  </tr>
  <tr>
    <td>SLI</td>
    <td>Service Level Indicator, una misura quantitativa definita di un determinato aspetto del livello di servizio (ad es. numero di richieste al secondo, latency, throughput, availability, etc)</td>
  </tr>
  <tr>
    <td>SLO</td>
    <td>Service Level Objective, un valore o un intervallo di valori di riferimento per un livello di servizio misurato da un indicatore (SLI)</td>
  </tr>
  <tr>
    <td>SLA</td>
    <td>Service Level Agreement, un accordo formale che prevede le conseguenze del mancato raggiungimento degli obiettivi (SLO) prefissati relativamente alla qualità del servizio.</td>
  </tr>
  <tr>
    <td>Dati Derivati</td>
    <td>Dati che risiedono sotto il controllo del Cloud Service Provider, originati dall’interazione con il servizio Cloud da parte del Cloud Service Customer. I dati derivati includono tipicamente dati di logging, contenenti informazioni su chi ha utilizzato il servizio, quando lo ha utilizzato e che funzionalità ha utilizzato; possono anche includere informazioni circa il numero di utenti autorizzati e le loro identità; includono tutte le configurazioni e customizzazioni supportate dal servizio.</td>
  </tr>
  <tr>
    <td>Circolare</td>
    <td>Circolare AgID “Criteri per la qualificazione dei Cloud Service Provider pubblici per  la  “PA”.</td>
  </tr>
  <tr>
    <td>MePA</td>
    <td>Il Mercato Elettronico della P.A. (MePA) è il mercato digitale gestito da CONSIP in cui le Amministrazioni abilitate possono acquistare per valori inferiori alla soglia comunitaria, i beni e servizi offerti da fornitori abilitati a presentare i propri cataloghi sul sistema.</td>
  </tr>
</table>


## Articolo 1 - Ambito di applicazione

La presente circolare definisce i requisiti di qualificazione per i fornitori
Cloud Privati, nonché la relativa procedura di qualificazione e si applica a
tutti i fornitori Cloud privati che hanno interesse a proporre servizi Cloud in
modalità IaaS, PaaS alle Pubbliche amministrazioni, ai sensi di quanto disposto
dal Piano Triennale.

## Articolo 2 – Il processo di qualificazione

I soggetti interessati ad offrire servizi Cloud per la PA devono seguire uno
specifico processo di qualificazione, articolato in tre fasi.

È possibile che il soggetto richiedente sia:

1. un fornitore privato di soluzioni Cloud che intende ottenere da AgID la
   qualificazione per erogare servizi di tipo Public Cloud (IaaS o PaaS) per la PA;

2. un fornitore privato di soluzioni Cloud SaaS che intende ottenere da AgID la
   qualificazione delle proprie soluzioni SaaS ai sensi della Circolare AgID
   "Criteri per la qualificazione di servizi SaaS per il *Cloud della PA"* 
   per erogare servizi sfruttando la propria infrastruttura Cloud.

Nella tabella successiva sono riportati tutti gli attori coinvolti nel processo
di qualificazione ed il loro ruolo in termini di responsabilità (RACI). Negli
articoli seguenti sono previste le eccezioni di processo, in relazione alle
fasi ed ai casi sopra elencati.

<table>
  <tr>
    <td>N.</td>
    <td>Fasi del processo di qualificazione</td>
    <td>Soggetto</td>
    <td>AgID</td>
    <td>CONSIP</td>
    <td>Clienti (PA)</td>
  </tr>
  <tr>
    <td>1</td>
    <td>Richiesta di qualificazione</td>
    <td>R, A</td>
    <td>I</td>
    <td>I</td>
    <td>O</td>
  </tr>
  <tr>
    <td>2</td>
    <td>Istruttoria documentale</td>
    <td>I</td>
    <td>R, A</td>
    <td>C</td>
    <td>O</td>
  </tr>
  <tr>
    <td>3</td>
    <td>Mantenimento della qualificazione (Monitoraggio)</td>
    <td>C</td>
    <td>R, A</td>
    <td>C</td>
    <td>R</td>
  </tr>
</table>

```
R= Responsible:  è colui che esegue le attività della fase
A= Accountable: è colui che è responsabile del risultato della fase
C= Consulted: è colui che deve essere consultato prima di una decisione
I= Informed:  è colui che  deve essere informato relativamente ad una decisione presa O= Out of the loop: è colui che non partecipa nel contesto della fase
```

A supporto del processo di qualificazione è previsto l’utilizzo della
*piattaforma AgID dedicata* alla gestione del workflow di cui all’articolo 2
della Circolare AgID "Criteri per la qualificazione di servizi SaaS per il
*Cloud della PA"* ed integrata con il marketplace Cloud. Tale piattaforma
consentirà, tra l’altro, l’accesso tramite SPID e la trasmissione telematica
dei documenti ai sensi degli art.45 e 65 comma 1/b del CAD anche mediante la
sottomissione di un’unica richiesta valida sia ai fini della presente Circolare
sia ai fini della richiesta di cui alla Circolare AgID “Criteri per la
qualificazione di servizi SaaS per il *Cloud della PA*. Le modalità
operative di trasmissione saranno definite in apposita comunicazione pubblicata
sul sito AgID.

## Articolo 3 - Criteri di ammissibilità e requisiti della qualificazione

La richiesta di qualificazione è ammissibile, se all’atto della presentazione
della richiesta di qualificazione, il fornitore privato è abilitato da Consip
sui propri sistemi d’acquisto.

I requisiti per la qualificazione si suddividono in:

1. Requisiti preliminari;
2. Requisiti organizzativi;
3. Requisiti specifici.

Il dettaglio di tali requisiti è fornito all’interno dell’allegato "A" alla
presente Circolare, denominato “*Requisiti per la qualificazione dei Cloud
Service Provider della PA*”.

AgID si riserva la facoltà di modificare/aggiornare/integrare tali requisiti
sulla base dell’evoluzione del contesto e delle tecnologie.

## Articolo 4 - Fasi del processo di qualificazione.

### Fase 1 - Richiesta di qualificazione 

Il soggetto interessato alla qualificazione CSP provvede ad inserire sulla
*piattaforma AgID dedicata* apposita richiesta, fornendo le informazioni e la
documentazione relativa sia ai criteri di ammissibilità sia al possesso dei
requisiti di cui all’allegato "A" alla presente Circolare.

All’atto della presentazione della richiesta di qualificazione CSP, il soggetto
richiedente dovrà dichiarare che, conseguita la qualificazione, si impegna a
rispettare, in maniera integrale e incondizionata, senza eccezione, deroga o
riserva alcuna, per tutta la durata dei contratti di fornitura stipulati con le
Amministrazioni clienti, quanto previsto all’appendice 1 dell’Allegato "A" alla
presente Circolare.

Il soggetto richiedente dovrà altresì dichiarare che si impegna ad accettare
nei contratti con le Amministrazioni clienti la clausola di risoluzione
anticipata in caso di revoca della qualificazione da parte di AgID ed a
sottoporsi a qualsiasi verifica che l’Agenzia potrà disporre a garanzia del
rispetto degli impegni assunti e del mantenimento dei requisiti e dei criteri
di ammissibilità richiesti.

### Fase 2 - Istruttoria documentale

La fase istruttoria inizia con la verifica preliminare delle informazioni e
della documentazione fornita dai soggetti richiedenti, relative al possesso del
criterio di ammissibilità di cui all’articolo 3 della presente Circolare.

L’eventuale esito negativo di tale verifica preliminare viene notificato
telematicamente da AgID al soggetto interessato, secondo le modalità operative
di trasmissione definite in apposita comunicazione, entro 30 giorni dalla
ricezione della richiesta di qualificazione. Il silenzio dell’Agenzia nel
termine indicato equivale all’ammissione della richiesta di qualificazione per
come proposta.

Per le richieste ammesse, AgID effettua la verifica delle informazioni e della
documentazione fornita dai soggetti richiedenti rispetto ai requisiti di cui
all’art.3, per come dettagliati all’Allegato "A" della presente Circolare.

L’esito della verifica potrà essere:
1. **Positivo**: la richiesta di qualificazione rispetta i requisiti oggetto di verifica;
2. **Negativo con riserva**: a seguito della verifica della documentazione
   e delle informazioni dichiarate dal soggetto, AgID trasmette l’esito
   negativo con riserva e contestuale richiesta di documentazione ed informazioni
   ad integrazione e completamento di quanto inserito nella *piattaforma AgID
   dedicata*. Il soggetto fornisce i documenti e le informazioni richieste
   dall’Agenzia entro 20 giorni dalla ricezione della richiesta, in caso contrario
   la richiesta di qualificazione si intenderà respinta. Qualora il soggetto
   richiedente abbia invece inviato nei termini i documenti e le informazioni
   richieste, l’Agenzia, previa verifica, comunica l’esito dell’istruttoria.
   (Positivo o Negativo);
3. **Negativo**: la richiesta di qualificazione è respinta. Il soggetto non
   può presentare una nuova richiesta se non siano cessate le cause che
   hanno determinato il mancato accoglimento della richiesta e comunque non prima
   di 90 giorni.

Il provvedimento avente per oggetto l’esito della verifica viene notificato
telematicamente al soggetto interessato da AgID, in apposita comunicazione,
entro 60 giorni dalla ricezione della richiesta. Nel caso di esito negativo con
riserva, il termine di 60 giorni si intende interrotto. 

### Fase 3 – Mantenimento della qualificazione (Monitoraggio)

L’Agenzia verifica la persistenza del possesso dei criteri di ammissibilità e
dei requisiti previsti per la qualificazione e di quanto dichiarato nel corso
della procedura di qualificazione.

La verifica è svolta anche con l’esecuzione di attività ispettive e/o richieste
di test da parte di AgID, o di soggetti terzi dalla stessa incaricati, anche su
segnalazione formale all’Agenzia da parte delle Amministrazioni clienti/utenti. 

Al fine del mantenimento della qualifica, pertanto, il soggetto richiedente si
impegna a comunicare tempestivamente all’Agenzia ogni evento che modifichi il
rispetto dei requisiti di cui all’allegato "A" alla presente Circolare. 

L’Agenzia si riserva, inoltre, la facoltà di richiedere al soggetto ogni
ulteriore documento correlato all’espletamento del processo di qualificazione,
che consideri necessario per poter svolgere le previste attività di verifica.
Le difformità riscontrate nel corso dell’attività di verifica sono comunicate
al soggetto interessato con indicazione delle modalità e del termine per la
loro risoluzione. Qualora durante le attività di verifica dovessero emergere
elementi relativi a possibili violazioni della normativa sulla privacy,
l’Agenzia ne informa tempestivamente il Garante per la protezione dei dati
personali.

## Articolo 5 - Revoca della qualificazione

L’Agenzia dispone la revoca della qualificazione, con provvedimento motivato nel caso di:

* perdita del criterio di ammissibilità;
* mancato rispetto del termine assegnato, ove non sussistano adeguati motivi di
  proroga, per l’eliminazione delle difformità riscontrate;
* riscontro da parte dei competenti organi di violazioni di norme relative
  all’attività oggetto di qualificazione;
* mancata presentazione di una richiesta di rinnovo della qualificazione entro
  la scadenza dell’Attestato di qualificazione di cui all’art. 6 della presente
  Circolare. La richiesta di rinnovo della qualificazione equivale alla richiesta
  di qualificazione di cui alla Fase 1 dell’art. 4 della presente Circolare.

La revoca della qualificazione comporta l’eliminazione della soluzione dal marketplace Cloud.

La revoca della qualificazione sarà comunicata a Consip e a tutte le PA che
abbiano stipulato contratti  ancora attivi alla data del provvedimento di
revoca da parte dell’Agenzia.

Nei casi di revoca, il soggetto interessato non può presentare una nuova
richiesta di qualificazione all’Agenzia se non siano cessate le cause che hanno
determinato la revoca, pena l’inammissibilità della richiesta.

## Articolo 6 – Utilizzo della qualificazione

Ai soggetti che hanno ottenuto esito positivo dell’istruttoria, sarà rilasciato
da AgID apposito "Attestato di Qualificazione di Fornitore di Public Cloud
della PA". Tale attestato ha una validità temporale di 24 mesi dalla data di
rilascio.

Tali soggetti potranno utilizzare la suddetta qualificazione nei propri
rapporti commerciali con le pubbliche amministrazioni.

Consip provvede ad abilitare l’accesso agli strumenti del mercato
elettronico/convenzioni/accordi quadro ai Cloud Service Provider qualificati da
AgID.

## Articolo 7 - Contributo per la procedura di qualificazione

Al fine del ristoro dei costi sostenuti dall’Agenzia, per ciascuna richiesta di
qualificazione è dovuto il pagamento di un contributo. L’Agenzia determina
entro il mese di aprile di ogni anno il valore del
corrispettivo dovuto per ciascuna richiesta. Il mancato pagamento entro i termini prescritti dall’Agenzia, comporta il
decadimento della richiesta presentata e/o la revoca della qualificazione.

## Articolo 8 - Disposizioni transitorie e finali

La presente Circolare entra in vigore alla data di pubblicazione nella Gazzetta
Ufficiale della Repubblica italiana. 

Le PA che intendono approvvigionarsi dei servizi IaaS e PaaS offerti dai CSP
qualificati dall'Agenzia consultano il marketplace Cloud a partire dalla data
di rilascio in esercizio della *piattaforma AgID dedicata *di cui all’art.2
della presente Circolare.

La data di attivazione della *piattaforma AgID dedicata* e del Marketplace
Cloud sarà comunicata insieme alle modalità operative della procedura di
qualificazione sul sito dell’Agenzia. 

Nelle more dell’attivazione della *piattaforma AgID dedicata*, i soggetti che
intendono avviare il processo di qualificazione possono inviare formale
manifestazione d’interesse all’Agenzia, tramite posta elettronica certificata. 

Le richieste di qualificazione pervenute nei 12 (dodici) mesi successivi alla
pubblicazione nella Gazzetta Ufficiale della Repubblica italiana della presente
Circolare non sono soggette al contributo di cui all’art.7.

## Allegati

[**ALLEGATO A "Requisiti per la qualificazione dei Cloud Service Provider della PA."**](allegato_a_qualificazione_CSP_v1.2.html)

[**ALLEGATO B "Disposizioni per il procurement dei servizi IaaS, PaaS e SaaS per il _Cloud
della PA_"**](http://www.consip.it/sites/consip.it/files/Disposizioni%20per%20il%20procurement%20servizi%20SaaS%20per%20il%20Cloud%20della%20PA.PDF)

IL DIRETTORE GENERALE


```eval_rst
.. disqus::

```


						                   		IL DIRETTORE GENERALE

