## Requisiti organizzativi

Il Fornitore Cloud produce la documentazione necessaria al
fine di provare il rispetto dei seguenti requisiti organizzativi:

* di aver gestito in passato ed essere in grado di gestire "situazioni
  critiche" quali: operazioni di disaster recovery, verifica dell’integrità dei
  dati e eventuale recupero;

* di disporre di un adeguato sistema di gestione della qualità applicato
  all’erogazione dei servizi offerti. 

* di disporre un servizio di *supporto clienti* strutturato (24x7) ed in grado
  di coprire le esigenze operative che possono manifestarsi nel contesto
  dell’erogazione dei servizi proposti. 

* di aver adottato procedure formali che disciplinano attività quali: 
    * gestione del cambiamento (change management); 
    * gestione delle configurazioni (configuration management);
    * gestione degli incidenti (sicurezza e infrastruttura);

* di garantire trasparenza e semplicità dell’offerta economica nelle soluzioni contrattuali.

Gli standard di riferimento per questo insieme di requisiti sono quelli che
appartengono alla famiglia ISO/IEC 20000, in particolare gli standard ISO/IEC
20000-1 e ISO/IEC TR 20000-9.

Al fine di garantire un’adeguata gestione della fornitura il Fornitore Cloud
deve permettere all’Acquirente di amministrare in maniera strutturata e
automatizzata le fasi di acquisto e di gestione/configurazione di ciascun
servizio e, ove applicabile, di tutte le risorse/elementi/funzionalità
associate (ad es. selezione dei template PaaS, configurazione dei server
virtuali, gestione delle risorse di rete, ecc.), garantendo controlli di
coerenza durante il processo.


### Esperienza del Fornitore Cloud nell’ambito dei servizi IaaS/PaaS 

**RO1** - Produrre una documentazione storica (almeno 2 case studies negli
ultimi 24 mesi) che fornisca evidenza della gestione di “situazioni critiche” e
conseguente ripristino dell’infrastruttura (rapporti post mortem). Nel caso in
cui non si siano registrate “situazioni critiche” negli ultimi 24 mesi, può
essere prodotta analoga documentazione riferita ai test di DR.   

### Supporto clienti e assistenza tecnica

**RO2** - Il Fornitore Cloud deve essere in possesso della certificazione ISO
9001 per la gestione della qualità aziendale.

**RO3** - Il Fornitore Cloud mette a disposizione dell’Acquirente un servizio
di supporto tecnico disponibile 24/7 e accessibile mediante opportuni canali di
comunicazione e adeguati sistemi di gestione (issue tracking), al fine di
consentire all’Acquirente di effettuare in completa autonomia le eventuali
segnalazioni di malfunzionamenti e potenziali pericoli per la sicurezza e la
fruibilità del servizio.

**RO4** - Il Fornitore Cloud assicura la massima trasparenza nella gestione
delle segnalazioni, garantendo all’Acquirente appropriata visibilità dei
processi di issue tracking e assistenza tecnica. Il Fornitore Cloud deve
definire le tempistiche per la presa in carico e gestione delle segnalazioni in
funzione delle diverse priorità, dichiarando i livelli di servizio garantiti.

**RO5** - Il Fornitore Cloud fornisce la documentazione tecnica, le guide d’uso
e/o altro materiale di supporto, ivi compresa la documentazione dettagliata
delle API e delle interfacce CLI e GUI se previste dal servizio.

### Gestione del cambiamento (change management) 

**RO6** - Al fine di garantire che vengano utilizzate procedure e metodi
standard per la gestione tempestiva ed efficiente di ogni cambiamento
nell'ambito dell'infrastruttura e dei servizi offerti, il Fornitore Cloud
garantisce l'applicazione di un processo di change management, dandone evidenza
mediante opportuna documentazione.

**RO7** - Il Fornitore Cloud garantisce la disponibilità tempestiva di
informazioni all’Acquirente circa i cambiamenti e le migliorie introdotti in
seguito ad aggiornamenti apportati alle modalità di funzionamento e fruizione
dei servizi Cloud erogati. In caso di interventi di manutenzione il Fornitore
ne dà comunicazione all'Acquirente con almeno 3 giorni lavorativi di anticipo
utilizzando un canale di comunicazione diretto.

**RO8** - Il Fornitore Cloud garantisce che la documentazione tecnica sia
sempre aggiornata e coerente con la versione del servizio in esercizio.

### Gestione della configurazione (configuration management)  

**RO9** - Il Fornitore Cloud garantisce che i servizi offerti siano soggetti ad
un processo di gestione della configurazione che consente, mediante procedure
standard e relativi tool, il controllo di tutte le componenti rilevanti del servizio,
indicando inoltre la compliance alle buone pratiche presenti nello standard ISO/IEC 20000-2.

### Gestione degli Incidenti (incident & problem management)

**RO10** - Il Fornitore Cloud garantisce l'adozione di processi di gestione
degli incidenti coerenti con quanto raccomandato dagli standard di sicurezza
internazionali (p.e. ISO/IEC 27002, ISO/IEC 27035).

### Livelli di servizio e trasparenza

**RO11** - Il Fornitore Cloud dichiara gli obiettivi (SLO) corrispondenti agli
indicatori di servizio (SLI) identificati come obbligatori nella tabella
"Indicatori della Qualità del Servizio" e ne garantisce il rispetto nei rapporti
contrattuali. Il Fornitore può comunicare eventuali ulteriori indicatori della
medesima tabella, o indicarne di nuovi, che potranno essere inseriti come
impegni contrattuali con specifici SLO nei rapporti contrattuali.

**RO12** - Il Fornitore Cloud rende disponibile all'Acquirente l’accesso a strumenti
di monitoraggio e di logging che permettono di filtrare e limitare i risultati in 
modo appropriato agli eventi di interesse per l’Acquirente.

**RO13** - Il calcolo dei costi imputati all’Acquirente deve essere trasparente
e accurato, rispettare le condizioni contrattuali ed essere monitorabile
dall’Acquirente. In aggiunta il Fornitore Cloud rende disponibile
all’Acquirente una dashboard e delle API che permettono di acquisire le
informazioni di dettaglio sulle metriche di "billing".


