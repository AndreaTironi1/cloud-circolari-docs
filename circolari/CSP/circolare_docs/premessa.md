## Premessa 

La presente Circolare e i relativi allegati definiscono, in attuazione a quanto
previsto nel "Piano Triennale per l’informatica nella Pubblica amministrazione
2017- 2019", approvato con DPCM del 31 maggio 2017, i requisiti di
qualificazione dei Cloud Service Provider (qui di seguito indicati
semplicemente CSP), nonché la relativa procedura di qualificazione. Il possesso
dei predetti requisiti è presupposto affinchè le infrastrutture e i servizi IaaS e PaaS
erogati dal fornitore possano ricevere la qualificazione "CSP"
nell'ambito del *Cloud della Pa* (NOTE:  Per “Cloud della PA” ai fini della presente
circolare, dei suoi allegati e delle successive integrazioni e/o modifiche si
intende: l’insieme delle infrastrutture e servizi IaaS e PaaS erogati da Cloud
SPC, dai PSN e dai CSP qualificati ai sensi di quanto disposto da questa
Circolare.). 

I CSP qualificati sono abilitati a richiedere l'inserimento nel *Marketplace Cloud* 
dei servizi IaaS e PaaS, nonchè i SaaS qualificati ai sensi della Circolare 
"Criteri per la qualificazione di servizi SaaS per il Cloud della PA".

Ai sensi del Piano Triennale, gli obiettivi strategici nell’ambito della
razionalizzazione delle infrastrutture fisiche sono costituiti da:

1. aumento della qualità dei servizi offerti in termini di sicurezza,
   resilienza, efficienza energetica e continuità di servizio;
2. realizzazione di un ambiente *Cloud della PA*, riqualificando le risorse
   interne alla PA già esistenti o facendo ricorso a risorse di soggetti
   esterni qualificati;
3. risparmio di spesa derivante dal consolidamento dei data center e migrazione
   dei servizi verso tecnologie cloud.

Per il raggiungimento di tali obiettivi, AgID ha previsto, tra le altre
attività, una specifica procedura di qualificazione dei CSP 
nell’ambito della strategia di evoluzione del modello *Cloud della PA*. 

Tale procedura consentirà alle Amministrazioni di individuare, nell’ambito del *Marketplace Cloud*,
servizi IaaS e PaaS conformi ad un insieme di requisiti comuni definiti dalla presente Circolare
e dal relativo allegato.


