## Articolo 4 - Fasi del processo di qualificazione.

### Fase 1 - Richiesta di qualificazione

Il fornitore interessato alla qualificazione CSP provvede ad
inserire sulla *piattaforma AgID dedicata* apposita richiesta, fornendo le
informazioni e la documentazione in lingua italiana relativa al possesso dei 
requisiti di cui all’allegato "A" alla presente Circolare. 
Per l'eventuale documentazione d'accompagnamento presentata in lingua straniera 
dovrà essere allegata idonea traduzione, anche per estratto.

All’atto della presentazione della richiesta di qualificazione, il
fornitore dovrà dichiarare che, conseguita la qualificazione, si
impegna a rispettare, in maniera integrale e incondizionata, senza eccezione,
deroga o riserva alcuna, per tutta la durata dei contratti di fornitura
stipulati con le Amministrazioni clienti, quanto previsto all’appendice 1
dell’Allegato "A" alla presente Circolare.

Il fornitore dovrà altresì dichiarare che si impegna ad accettare
nei contratti con le Amministrazioni clienti la clausola di risoluzione
anticipata in caso di revoca della qualificazione CSP da parte
di AgID ed a sottoporsi a qualsiasi verifica che l’Agenzia potrà disporre a
garanzia del rispetto degli impegni assunti e del mantenimento dei requisiti e
dei criteri di ammissibilità richiesti.

### Fase 2 - Rilascio qualificazione

L'Agenzia, attraverso la piattaforma dedicata, rilascia automaticamente la qualificazione CSP ad effetto immediato, 
riservandosi di effettuare le verifiche necessarie di cui alla fase successiva.

I servizi IaaS e PaaS qualificati da AgID sono inseriti nel marketplace Cloud.

I CSP qualificati sono inseriti in apposito registro pubblico nell'ambito di marketplace Cloud.


### Fase 3 – Mantenimento della qualificazione

L’Agenzia potrà verificare in ogni momento il possesso del criterio di ammissibilità e
dei requisiti previsti per la qualificazione CSP.

Le verifiche potranno essere avviate anche sulla base di segnalazioni formali indirizzate
all’Agenzia da parte dell’Amministrazione cliente/utente del CSP qualificato.

L’Agenzia si riserva la facoltà di avvalersi di soggetti terzi per l'espletamento delle
attività di verifica.

Al fine del mantenimento della qualifica, il soggetto richiedente si
impegna a comunicare tempestivamente all’Agenzia, tramite la piattaforma dedicata, ogni evento che modifichi il
rispetto dei requisiti di cui all’allegato "A" alla presente Circolare.

Le difformità riscontrate nel corso dell’attività di verifica sono causa di revoca della qualificazione e comunicate al fornitore ai sensi del successivo articolo 5.

Qualora durante le attività di verifica dovessero emergere
elementi relativi a possibili violazioni della normativa sulla privacy,
l’Agenzia ne informa tempestivamente il Garante per la protezione dei dati
personali.

```eval_rst
.. discourse::
   :topic_identifier: 2261
```
